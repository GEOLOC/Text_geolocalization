#ThisIsACoup ('això és un cop d'estat'): la xarxa es revolta contra Alemanya pel rescat grec

Les condicions imposades a Atenes provoquen una reacció furibunda a la xarxa. Sorgit a Barcelona, el #ThisIsACoup es converteix en segon 'trending topic' mundial.

Hi ha hagut acord, i Grècia no s'enfronta, de moment, a la perspectiva de fer fallida i sortir de l'euro, però les condicions imposades a Atenes per la Unió Europea són draconianes i això, pocs dies després d'un referèndum vist com un gest de dignitat nacional grega, ha provocat la reacció irada de les xarxes. Arreu del món, desenes de milers de persones han criticat l'acord i s'han mostrat molt durs amb qui consideren la principal responsable: Alemanya.

La ira popular contra Merkel s'ha traduït en #ThisIsACoup ('això és un cop d'estat'), un 'hashtag' que s'ha convertit en segon 'trending topic' a escala mundial i, significativament, en el primer a Alemanya i Grècia. El fet que les noves condicions (que inclouen apujar l'IVA i reformar el mercat laboral i les pensions) siguin molt més estrictes que les imposades als grecs en els rescats anteriors han provocat una reacció furibunda a les xarxes, amb desenes de milers de missatges de solidaritat amb Grècia.

El 'hashtag', que va començar a circular de forma immediata quan es van donar a conèixer les condicions de l'acord (tot i que la lletra petita és encara una incògnita), es va popularitzar de forma definitiva en rebre el suport de figures prominents d'arreu del món, entre elles el prestigiós economista Paul Krugman, que ha considerat, al seu blog al 'New York Times', que el missatge que fa explícit el #ThisIsACoup "és absolutament cert". També polítics han difós, arreu d'Europa, el #ThisIsACoup. Entre els que ho han fet hi ha el líder de Podem, Pablo Iglesias, que en el seu compte de Twitter ha escrit: "Tot el nostre suport al poble grec i al seu govern davant dels mafiosos #ThisIsACoup".

Sorgit a Barcelona.

Es dóna la circumstància que el 'hashtag' sembla haver sorgit a Barcelona, obra de Sandro Maccarrone, un professor de matemàtiques. Ell, però,  ha assegurat al seu compte de Twitter que "#ThisIsACoup és una campanya col·lectiva dels indignats, activistes de Barcelona en Comú i moviments socials".
